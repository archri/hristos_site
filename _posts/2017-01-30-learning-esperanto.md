---
layout: post
title: Есперанто
---
Когато се подготвях за кандидатстване в университета, ходих на уроци по рисуване при господин Божидар Ковачев от Габрово. Той ми разказваше за неговата майка, която е била есперантистка. Имала приятели есперантисти от цял свят. Общност и общество. Подарявали си кукли облечени в национални носии и у тях имали десетки такива. От Япония, Испания и много други страни. Всички пъстри и спретнати. Носещи културата на народа в себе си.
Това е много хубава метафора, която чак сега оценявам. Както езиците носят културата на един народ, така и носиите. Те се допълват. Всяко едно от двете съдържа различна краска, показва различка палитра от спектъра.
Езикът съдържа в себе си цялата история на народа си в закодиран вид. Цялото му минало, светогледа на предците му. И всичко това е скрито. Завоалирано е, но може да бъде изтупано от праха както куклите на учителя ми и пак да проговори.

Ето например думата "крас-ота". Като "краска". Значи предците ни, когато са измислили тази дума, са си представяли красотата като цветове. И това е в думата. И сега е в нея и все още го използваме.
Или думата "из-моря". "Мор". Вероятно са го свързвали със смъртта. Кога сме изморени? Когато нямаме сили. Не сме жизнени, не сме живи.
Или общ-ност. Значи нещо общо. Нещо, в което всички участват.
Или за-едно. Значи няколко човека да се стремят към една цел.

Това е причината да направя речника за компютърните термини. Защото сега работя като програмист и виждам колко остроумни са тези термини, но на английски. И когато ги използваме директно от английски, но в българска реч, метафората се губи. От дълбокия смисъл, който е бил заложен в тях в началото остава само черупката. Звучи по същия начин, но извадено от средата си е само дума. Без съдържание. Като орех, без ядката вътре.

Вероятно си забелязал, че Америка се налага силно над света. Те са Новата Римска империя. Както преди 2000 години латинският се е възприемал за международния език, така сега е английският. Но тези езици не са наистина международни. Тяхното послание е: "Аз съм езикът на силните. Ако искаш да си с нас, ще трябва да ме научиш".
Аз обаче предпочитам да помагам на слабите. Силните нямат нужда от помощ.[1].

Преди години научих техния език. Не съжалявам за това, защото научих много неща, чрез него, но не мисля да спирам до тук. Още от разговорите с учителя ми, в мен остана любопитство към този непознат език "есперанто", които е бил замислен така, че да бъде наистина международен език. С човека и културното разнообразие в центъра на вниманието.

В есперанто всички са равни. Той не принадлежи на никого. В него не се съдържа историята на нито един народ. Но в него има нещо много по-ценно. Идеята, че всички могат да живеят заедно и да ценят миналото и различията на другите. Да се уважават и приемат каквито са. Да виждат красотата и ценностите на всяка култура и да им се радват.

Това липсва в английския. Той е колониален език, не международен.

Дори вярвам, че той никога не може да бъде наистина международен. Защо? Защото е труден за учене. Също както българския и всеки друг народен език. Развивали са се столетия и хилядолетия и народа при който се е развивал винаги е внимателен с променянето му. А как иначе да бъде? Нали в него е собствената му история? И всяко парченце, всяка особеност или обща черта с другите езици е ценна. Каквото и да се премахне, езикът би бил осакатен. А никой не иска да си осакати езика. Там е миналото му. Това е като да направят клада с всички копия на някоя ценна за тях историческа книга. Да няма следа от нея, че да им е по-лесно после в училище. Защо да знаят какво е било миналото им? Така може да разсъждава отделен човек, но много по-рядко народ. Трябва да го обземе обща лудост или да го управлява такъв владетел.

Есперанто е замислен така, че да бъде лесен за учене. Това е така, защото такава е целта му. Това е идеята, която носи. Не да запази историята на народа си, а да запази идеята за равенство. А равенството може да съществува ако хората се разбират и ценят. За да се разбират, трябва да могат да си говорят. Целта му е да позволи на хората лесно да си общуват.

Граматиката му е възможно най-лесна:
- всички съществителни завършват на "о"
- всички прилагателни на "а"
- всички глаголи на "и"
- има само 3 времена - минало, сегашно, бъдеще
- всяка буква се чете винаги точно както се пише
- правилата нямат изключения

В основата му лежат индо-европейските езици, арабските, виетнамски, мандарин и много други. От целия свят е взето по нещо. От всяка култура. Затова е на всички.

Разбираш ли защо харесвам този език?
С него, всеки може за няколко седмици или месеца, да се научи да общува с всички останали, които са го избрали за своят международен език.

Аз започнах да го уча на 16.01.2017.
Ще се радвам ако и ти се присъединиш.

[1]цитат от Петър Дънов
